---
title: Språk
description: Følg disse retningslinjene for å få et ensrettet språk og forståelig innhold i tjenestene som lages i Altinn.
weight: 20
tags: [needsReview, translate-to-english]
---

Som hovedregel bør du bruke retningslinjene fra
[Språkrådet](https://www.sprakradet.no/klarsprak/om-skriving/generelle-skriverad-bokmal/) når du skriver. I tillegg har vi definert noen mer spesifikke regler for Altinn som vi anbefaler at du følger.

Vi oppfordrer til at du skriver innholdet i tjenestene dine på både bokmål, nynorsk og engelsk.

## Stil og tone

Språket i tjenestene skal være **personlig, varmt og vennlig**, **ubyråkratisk og med ord og begreper som er kjent for brukerne**, og **tydelig**.

### Slik skriver du personlig, varmt og vennlig

- Skriv som om vi snakker direkte til brukerne (bruk «du» og «vi»).
- Brukeren skal møte et språk som er tydelig, informativt, men også varmt, menneskelig og vennlig.
- Brukeren skal føle et rolig nærvær som gjør det lett å gjøre ting og jobbe rett frem i samarbeid med det offentlige.

### Slik skriver du ubyråkratisk

- Bruk ord som brukerne bruker, og unngå faguttrykk. Hvis du må bruke fagbegrep, forklar dem så enkelt som mulig.
- Bruk verb fremfor substantiver (unngår «substantivsjuke»).
- Pek på konkrete handlinger, og unngå abstrakt språk.
- Skriv verbene så tidlig som mulig i setningen.
- Velg verbet som reflekterer tonen til brukeren.
- Tenk gjennom hvilke ord vi bruker. Er «maks.» i stedet for «dersøm». Skriv som folk snakker, uten å være slepphendt eller utydelig.

### Slik skriver du tydelig

- Skriv aktive, klare og tydelige setninger. Bruk bare flere setninger hvis det trengs.
- Bruk kulepunkter for å skille opp den viktigste informasjonen.
- Skriv meningsbaserte titler og mellomtitler.
- Unngå metaforer.
- Unngå innforstått jargong og juridiske uttrykk.
- Vær kort og tydelig.

## Skriv rett frem

Formelt språk er ofte skrudd sammen slik at utsagnet (verbet) kommer sent i setningen. Det gjør at du må lese mange ord før du får verbet. Det krever mer av leseren, som må huske hva som stod tidlig i setningen.

Verbet bør stå så tidlig som mulig i setningen og så nært subjektet som mulig.

**Eksempel:**

- ❌ Arbeidstaker har en del plikter som må oppfylles
- ✅ Arbeidstaker må oppfylle en del plikter

### Unngå verbalsubstantiver

Verbalsubstantiver gjør teksten unødvendig tung å lese. Et verbalsubstantiv er et substantiv dannet av et verb, for eksempel at «å utrede» blir til «å foreta en utredning», der «utredning» er selve verbalsubstantivet. De fleste verbalsubstantiv slutter på «-ing» og «-else».

En tekst med mange verbalsubstantiver blir abstrakt fordi den fjerner seg fra de konkrete handlingene den egentlig beskriver. Teksten blir mer konkret når vi bruker verbene i stedet.

**Eksempler:**

- ❌ Ved avtaleinngå**elsen** → ✅ Da avtalen ble inngått
- ❌ Ny henvend**else** → ✅ Kontakt oss
- ❌ Innmeld**ing** av feil → ✅ Meld inn feil

### Skriv aktivt, ikke passivt

I lovspråk blir det ofte skrevet at noe skal gjøres, og det er ikke ønskelig å si noe om hvem som skal gjøre det. I Altinns løsninger vil det gjerne være flere enn én person som skal gjøre noe, men vi kan skrive direkte til brukeren likevel.

**Eksempel:**

- ❌ Forberedelser og planleggingsaktiviteter må gjennomføres før utviklingen av tjenesten(e) kan og bør starte
- ✅ Gjør forberedelser og planlegg godt før du utvikler tjenesten 


## Oppdeling av tall

Riktig og konsekvent oppdeling av tallene hjelper brukeren å lese og skille forskjellige typer nummer. Ingen av numrene skal skilles med punktum, kun mellomrom. I felt der brukeren skal skrive inn lengre nummer er det hjelpsomt å indikere antall siffer.

- **Organisasjonsnummer** deles opp i tre og tre: 123 456 789
- **Bankkonto** deles opp i fire, to og fem: 1234 56 78901
- **Personnummer** deles opp i seks og fem: 123456 78901
- **Fasttelefon og mobilnummer** deles opp i to og to: 98 76 54 32

## Tid og dato

- **Klokkeslett** skrives kun med timer og minutter, aldri sekunder. Klokkeslett skrives slik: 13.45 eller 13:45
- **Dato** skal som hovedregel skrives slik: 05.06.2025
- Unntaksvis kan datoer skrives slik i løpende tekst: 5. juni 2025
