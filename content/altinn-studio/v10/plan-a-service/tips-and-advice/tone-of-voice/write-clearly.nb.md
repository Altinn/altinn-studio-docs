---
draft: true
title: Skriv lettfattelig
description: Bruk disse triksene for å gjøre teksten din lettere å forstå.
weight: 3
tags: [needsReview, translate-to-english]
---

## Plasser verbet tidlig i setningen

I formelt språk kommer ofte verbet (handlingsordet) sent i setningen. Det gjør at leseren må lese mange ord før de skjønner hva det handler om.

Prøv å få verbet så tidlig som mulig i setningen og så nært subjektet (den som gjør noe) som mulig.

**Eksempel:**

- ❌ Arbeidstaker har en del plikter som må oppfylles
- ✅ Arbeidstaker må oppfylle en del plikter

## Bruk verb fremfor substantiv

Når vi lager substantiv av verb, blir teksten tung å lese. Det høres kanskje formelt ut, men det gjør teksten vanskeligere å forstå.

**Eksempler på ord som er laget av verb:**

- avtaleinngå**elsen** (laget av "inngå")
- henvend**else** (laget av "henvende")
- innmeld**ing** (laget av "melde inn")

**Skriv heller slik:**

- ❌ Ved avtaleinngå**elsen** → ✅ Da avtalen ble inngått
- ❌ Ny henvend**else** → ✅ Kontakt oss
- ❌ Innmeld**ing** av feil → ✅ Meld inn feil

Mange ord som slutter på **-ing** og **-else** er laget av verb. Når du ser slike ord, spør deg selv: Kan jeg bruke verbet i stedet?
Teksten blir mer konkret når vi bruker verbene i stedet.

## Skriv aktivt, ikke passivt

I lovspråk blir det ofte skrevet at noe skal gjøres, uten å si hvem som skal gjøre det. I Altinns tjenester kan vi skrive direkte til brukeren i stedet.

**Hva betyr aktivt og passivt?**

- **Passivt**: "Forberedelser må gjennomføres" (vi sier ikke hvem som skal gjøre det)
- **Aktivt**: "Gjør forberedelser" (vi snakker direkte til den som skal gjøre det)

**Eksempel:**

- ❌ Forberedelser og planleggingsaktiviteter må gjennomføres før utviklingen av tjenesten(e) kan og bør starte
- ✅ Gjør forberedelser og planlegg godt før du utvikler tjenesten
