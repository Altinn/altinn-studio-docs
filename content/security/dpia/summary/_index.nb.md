---
title: Sammendrag
weight: 10
description: 
---

Digitaliseringsdirektoratet (Digdir) har valgt å gjennomføre en vurdering av personvernkonsekvenser (DPIA) i forbindelse
med valget av en skytjenesteleverandør for drift av Altinn 3. Altinn er i en overgangsfase fra eksisterende løsning
(Altinn II) til en ny versjon som utvikles og driftes i skyen, og er basert på åpen kildekode (Altinn 3).

I [kapittel 1](../introduction) skriver vi mer om Altinn og skyreisen vi har lagt ut på. Deretter gjør vi i [kapittel
2](../processing-and-purpose) en systematisk beskrivelse av behandlingene av personopplysninger i Altinn, og hva som er
formålet og behandlingsgrunnlaget for dette. Altinn opptrer stort sett i rollen som databehandler på vegne av de mange
offentlige virksomhetene som benytter løsningen for utvikling og drift av sine digitale tjenester. Derfor er det også
viktig å presisere at disse offentlige virksomhetene – som vi kaller tjenesteeiere i Altinn – må gjøre sine egne
vurderinger for sine konkrete tjenester, i sin rolle som behandlingsansvarlig.

I [kapittel 3](../about-use-of-cloud) gjør vi rede for enkelte rettslige problemstillingene som i særlig grad gjør seg
gjeldende for akkurat bruken av skytjenester. Vi gjør rede for at vi ikke legger opp til å overføre personopplysninger
ut av Norge / EU / EØS og vi gjør rede for våre vurderinger om valg av databehandler.

Vi tar for oss de registrertes (brukernes) rettigheter og friheter i [kapittel 4](../privacy-assessments/), og vurderer
nødvendigheten og proporsjonaliteten av behandlingene som skjer i Altinn – sett opp imot risikoene, fordelene og
effektene av digitalisering og bruk av skytjenester.

I [kapittel 5](../about-security-in-altinn/) går vi nærmere inn på informasjonssikkerheten i Altinn, risikoer, og hva
slags tiltak vi foretar oss i Altinn for å redusere risikoene. Det er også store fordeler for den registrertes
personvern forbundet med bruk av skytjenester, deriblant at man etter vår vurdering vil få den beste beskyttelsen av
informasjonssikkerheten mot store kjente trusselaktører.

Våre vurderinger fører oss frem til [konklusjonen](../conclusion/) om at de valgene og tiltakene vi har gjennomført i
Altinn, gjør at vi mener de registrerte totalt sett får det beste personvernet ved bruk av våre digitale tjenester, ved
at vi benytter oss av en profesjonell, seriøs og internasjonal anerkjent skytjenesteleverandør som lever av å ha tillit
i markedet. Og denne tilliten går også ut på at personvernet i Norge og Europa skal respekteres.

Digdir vil fortsette å gjøre løpende vurderinger av risiko, informasjonssikkerhet og personvernkonsekvenser for Altinn.
Vi vil holde oss oppdaterte på trusselbildet og fremveksten av ny teknologi, og vil fortsette å jobbe for en ansvarlig
og trygg digitalisering av Norge, i tråd med føringer fra Stortinget og Regjeringen.

Denne versjonen er oppdatert som følge av
[adekvansbeslutningen](https://www.datatilsynet.no/aktuelt/aktuelle-nyheter-2023/nye-regler-for-overforing-av-personopplysninger-til-usa/)
datert 10. juli 2023 som gjelder for overføring av personopplysninger mellom EU/EØS og USA. Det er også gjort enkelte
redaksjonelle endringer. 
