---
title: Taushetsbelagt post
linktitle: Taushetsbelagt post
description: Taushetsbelagt post er en meldingstjeneste laget for å sende særlig sensitiv informasjon.
tags: []
toc: true
weight: 14
---

### Hva er taushetsbelagt post i Altinn?

Taushetsbelagt post er en meldingstjeneste laget for å sende særlig sensitiv informasjon (for eksempel om enkeltpersoner knyttet til straffesaker eller barnevernssaker) fra offentlige virksomheter. Kun de som skal saksbehandle slik sensitiv post, skal ha tilgang til å lese den. Derfor er tilgangsstyringen for taushetsbelagt post strengere enn til andre meldingstjenester.  


## Ingen får automatisk tilgang til taushetsbelagt post

For andre meldingstyper som sendes via Altinn, får de fleste nøkkelroller registrert i Enhetsregisteret hos Brønnøysundregistrene automatisk lesetilgang.

Disse nøkkelrollene er:
- Daglig leder
- Styreleder
- Innehaver
- Bestyrende reder
- Deltaker med fullt ansvar registrert på fødselsnummer (FNR)
- Deltaker med delt ansvar registrert på fødselsnummer (FNR)
- Norsk representant for utenlandsk enhet
Merk at for taushetsbelagt post blir lesetilgang ikke automatisk tildelt nøkkelroller i virksomheten (for eksempel daglig leder). Årsaken er at kun ansatte med tjenstlig behov skal kunne lese sensitive meldinger fra for eksempel fastleger, barnevern eller politi.

Alle nøkkelrollene er automatisk hovedadministrator i Altinn. Hovedadministrator kan delegere alle tilganger i Altinn, og må delegere lesetilgang til taushetsbelagt post for at noen skal kunne lese meldingen. NB! Den som er hovedadministrator vil ikke kunne se eller lese taushetsbelagte meldinger, med mindre hen tildeler lesetilgang til seg selv.

### Tilgangsstyring

På grunn av at  ingen får tilgang til de taushetsbelagte meldingene automatisk, MÅ altså hovedadministrator tildele rettighet til den som skal behandle eller fordele Taushetsbelagt post i virksomheten. I noen tilfeller kan det være at hovedadministrator må gi seg selv tilgang – dersom det er hen selv som skal viderefordele taushetsbelagt post  i virksomheten, eller selv er den som skal saksbehandle meldingen.

Det er viktig at tjenesteeiere som sender taushetsbelagt post, er bevisst på dette og at varsler som sendes ut på SMS og/eller epost inneholder informasjon om  hvordan mottaker får tilgang til meldingen.


## Krav til utforming av taushetsbelagt post

Krav til utforming av taushetsbelagt post
For å sikre at rette vedkommende i virksomheten får tilgang til de taushetsbelagte meldingene, er det viktig at avsender tilpasser innholdet i meldingen slik at det er enkelt å se hva meldingen gjelder, og hvem hos mottaker som skal ha tilgang til meldingen. 

Dette kan f.eks. gjøres ved å ha entydig tekst i «MessageTitle». Bruk navnet til riktig mottaker (f.eks. saksbehandler) dersom dette er kjent, evt. benytt saksnummer eller annen informasjon som kan knytte meldingen til rett person i virksomheten.


## Krav til varsling ved taushetsbelagt post

Når en melding med taushetsbelagt innhold opprettes, SKAL mottakervirksomheten varsles med «Notification», for å sikre at virksomheten får beskjed om at de har mottatt en taushetsbelagt melding i innboksen. Merk at meldingen vil være usynlig i mottakerens innboks dersom ingen i virksomheten har fått tildelt lesetilgang via enkeltrettighet eller rolle/tilgangspakke.

Varslingen må inneholde informasjon om at meldingen er taushetsbelagt, samt beskrivelse av hva virksomheten må gjøre for å sikre at rette vedkommende får tilgang til meldingen. I praksis betyr det at varslingen må si hva meldingen gjelder (uten å oppgi personopplysninger), hvem som skal ha meldingen, hvilken enkelttjeneste som må delegeres for å gi tilgang o.l.

Vi anbefaler sterkt at teksten i varselet tilpasses innhold i forsendelsen hvis det er mulig. Hvis ikke anbefaler vi følgende standard/default varslingstekst:

`navn på mottakervirksomhet`, har mottatt en taushetsbelagt melding fra `navn på avsender`. For å få tilgang til meldingen, er det nødvendig at noen i `navn på mottakervirksomhet` har fått tildelt lesetilgang rettighet til meldingstypen `Taushetsbelagt post xxxx` i Altinn. Selve meldingen vil være usynlig fram til lesetilgang er gitt. Les mer om  Taushetsbelagt post på Altinns nettsider.”


Altinn ser på en løsning hvor det sendes revarsel som en egen Melding/Correspondence til de som har rollen/tilgangspakke Post/arkiv, hvor det står at virksomheten har en uåpnet taushetsbelagt melding, etter 7 dager dersom meldingen ikke er åpnet. 
